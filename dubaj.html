<!DOCTYPE html>
<html lang="cs">
<head>
    <meta charset="UTF-8">
    <title>100 meetingů v Dubaji</title>
    <link rel="stylesheet" href="css/style.css">
</head>
<body>
<div id="page">
    <ul class="menu">
        <li>ČLÁNKY</li>
        <li><a href="kontakt.html" >KONTAKT</a></li>
    </ul>
</div>
<img src="images/arabske-emiraty-arabske-emiraty-dubaj-9_1200x0.jpg">

</body>

<h1>100 meetingů v Dubaji</h1>
<div>Za sedmihvězdičkovým hotelem Burdž al-Arab zapadá slunce. Růžové světlo ozařuje siluety kotvících jachet. O kousek
    dál se tyčí panoráma mrakodrapové čtvrti Dubai Marina. V šíleně velkém nákupním středisku Dubai Mall se mezitím
    proplétají desetitisíce lidí z celého světa.
</div>
<div>
    <p>Někteří vyrážejí na večeři, jiní nakupují a jiní zase zametají mramorové podlahy nebo podávají papírové ručníky
        na záchodcích. Ve stejnou dobu se z oken omšelých baráků ve čtvrti Karama line vůně kari a zní táhlá muzika
        Bollywoodu. Je dubajská sobota večer a mně začíná pracovní týden.

        V neděli ráno už se pracuje. Máme přestávku mezi obchodními jednáními.

    </p> Pohled z 61. patra jednoho z mrakodrapů lemujících hlavní dubajskou tepnu Šejcha Zajeda je impozantní.
    Nekonečný proud aut se plynule sune dohromady 12 jízdními pruhy. Rychlostní limit je sice 100 km za hodinu, ale
    každý jede 120, protože ví, že kamery jsou nastavené právě na tuto rychlost. „Víš, támhle nalevo, jak jsou teď
    Emirates towers, jsme s klukama hrávali fotbal,“ říká můj kolega Chálid a ukazuje na dvojici impozantních mrakodrapů
    obklopených dalšími skleněnými věžáky. „Bylo by srandovní to zase po pětadvaceti letech zkusit, ale nevím, jestli by
    tam bylo kde. Možná na parkovišti, ale to by nás za chvíli vyhodili,“ přemýšlí.

    Muži v dišdašách, velbloudi bez dišdašMuži v dišdašách, velbloudi bez dišdaš

    „Moc dobře si pamatuju tu dobu, kdy tady byly jen tři větší baráky,“ pokračuje. „World Trade Center, to byl první
    jakoby mrakodrap, co jsme tu měli. Pak tu byl támhleten s logem Toyota a pak ještě jeden, co je kousek dál.“ Stačí
    zadat do Googlu „Dubai 1985 versus Dubai 2010“ a na člověka vybafnou stovky obrázků porovnávajících, co bylo tehdy a
    co je teď. Rozdíl je nebetyčný. Doslova. Mrakodrap Burdž Chalífa je s 828 metry největší budovou na světě a jeho
    špice je často zakrytá mraky.

    I ŠEJCH MUSEL PŘES DVOREK
    „Kdy jsi to měl vlastně radši, předtím, nebo teď?“ptám se Chálida. „To je fakt těžká otázka. Chybí mi svoboda, co tu
    bývala. Neformálnost. Takový ten beduínský duch. To, že jsme támhle mohli hrát fotbal. To, že můj táta mohl zajít do
    paláce a promluvit s šejchem. A představ si, že i šejch v té době musel na záchod přes dvorek, stejně jako všichni
    ostatní. Jen s tím rozdílem, že měl svoji privátní kadibudku,“ směje se. „Jenže jsme byli chudí. Hrozně moc lidí
    neumělo psát ani číst. A člověk neměl moc na výběr. Živit se mohl buď obchodem, nebo lovem perel. Vždyť se na to
    podívej, máme tu jen moře a poušť. Takže podtrženo sečteno, je to samozřejmě nesrovnatelné. Je úžasné, že žijeme v
    téhle době, díky bohu. To, co se tady podařilo vybudovat, je zázrak. A my, Emiráťani, jsme na to hrdí. A jsme vděčni
    za to, že naši vládci byli a jsou takoví, jací jsou,“ říká naprosto upřímně. V duchu si kladu otázku, kolik lidí u
    nás by řeklo něco takového o minulé či současné politické garnituře. Vážně asi nikdo. Spíš jako vtip.


</div>
<hr>
<div>
    <a href="http://twitter.com" target="_blank">Twitter</a>
    <a href="http://facebook.com" target="_blank" >Facebook</a>
</div>
</div>
</body>
</html>

